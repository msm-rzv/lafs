<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Lafs</title>
    <link rel="icon" type="image/x-icon" href="/LafsImages/logo.png">
    <link rel="stylesheet" type="text/css" href="/css/Poems.css">
    <link href="https://fonts.googleapis.com/css2?family=Lustria&display=swap" rel="stylesheet">
    <link href="https://fonts.googleapis.com/css2?family=EB+Garamond&display=swap" rel="stylesheet">
</head>
<body>
    <header>
        <nav>
            <a href="/writers.html"><img src="/LafsImages/4.png" alt="Writers"></a>
            <a href="/index.html"><img src="/LafsImages/1.png" alt="lafs"></a>
            <a href="/poetry.html"><img src="/LafsImages/5.png" alt="Poetry"></a>
        </nav>
    </header>

    <div class="poem-title"><p>Aurat</p></div>
   
    <div class="thepoem">
        <p>   
            uTh mirī jaan mire saath hī chalnā hai tujhe<br>
qalb-e-māhaul meñ larzāñ sharar-e-jañg haiñ aaj<br><br>

hausle waqt ke aur ziist ke yak-rañg haiñ aaj<br>
ābgīnoñ meñ tapāñ valvala-e-sañg haiñ aaj<br><br>

husn aur ishq ham-āvāz o ham-āhañg haiñ aaj<br>
jis meñ jaltā huuñ usī aag meñ jalnā hai tujhe<br><br>

uTh mirī jaan mire saath hī chalnā hai tujhe<br>
tere qadmoñ meñ hai firdaus-e-tamaddun kī bahār<br><br>

terī nazroñ pe hai tahzīb o taraqqī kā madār<br>
terī āġhosh hai gahvāra-e-nafs-o-kirdār<br><br>

tā-ba-kai gird tire vahm o ta.ayyun kā hisār<br>
kauñd kar majlis-e-ḳhalvat se nikalnā hai tujhe<br><br>

uTh mirī jaan mire saath hī chalnā hai tujhe<br>
tū ki be-jān khilaunoñ se bahal jaatī hai<br><br>

taptī sāñsoñ kī harārat se pighal jaatī hai<br>
paañv jis raah meñ rakhtī hai phisal jaatī hai<br><br>

ban ke sīmāb har ik zarf meñ Dhal jaatī hai<br>
ziist ke āhanī sāñche meñ bhī Dhalnā hai tujhe<br><br>

uTh mirī jaan mire saath hī chalnā hai tujhe<br>
zindagī jehd meñ hai sabr ke qaabū meñ nahīñ<br><br>

nabz-e-hastī kā lahū kāñpte aañsū meñ nahīñ<br>
uḌne khulne meñ hai nik.hat ḳham-e-gesū meñ nahīñ<br><br>

jannat ik aur hai jo mard ke pahlū meñ nahīñ<br>
us kī āzād ravish par bhī machalnā hai tujhe<br><br>

uTh mirī jaan mire saath hī chalnā hai tujhe<br>
goshe goshe meñ sulagtī hai chitā tere liye<br><br>

farz kā bhes badaltī hai qazā tere liye<br>
qahr hai terī har ik narm adā tere liye<br><br>

zahr hī zahr hai duniyā kī havā tere liye<br>
rut badal Daal agar phūlnā phalnā hai tujhe<br><br>

uTh mirī jaan mire saath hī chalnā hai tujhe<br>
qadr ab tak tirī tārīḳh ne jaanī hī nahīñ<br><br>

tujh meñ sho.ale bhī haiñ bas ashk-fishānī hī nahīñ<br>
tū haqīqat bhī hai dilchasp kahānī hī nahīñ<br><br>

terī hastī bhī hai ik chiiz javānī hī nahīñ<br>
apnī tārīḳh kā unvān badalnā hai tujhe<br><br>

uTh mirī jaan mire saath hī chalnā hai tujhe<br>
toḌ kar rasm kā but band-e-qadāmat se nikal<br><br>

zof-e-ishrat se nikal vahm-e-nazākat se nikal<br>
nafs ke khīñche hue halqa-e-azmat se nikal<br><br>

qaid ban jaa.e mohabbat to mohabbat se nikal<br>
raah kā ḳhaar hī kyā gul bhī kuchalnā hai tujhe<br><br>

uTh mirī jaan mire saath hī chalnā hai tujhe<br>
toḌ ye azm-shikan daġhdaġha-e-pand bhī toḌ<br><br>

terī ḳhātir hai jo zanjīr vo saugand bhī toḌ<br>
tauq ye bhī hai zamurrad kā gulū-band bhī toḌ<br><br>

toḌ paimāna-e-mardān-e-ḳhirad-mand bhī toḌ<br>
ban ke tūfān chhalaknā hai ubalnā hai tujhe<br><br>

uTh mirī jaan mire saath hī chalnā hai tujhe<br>
tū falātūn o arastū hai tū zahrā parvīñ<br><br>

tere qabze meñ hai gardūñ tirī Thokar meñ zamīñ<br>
haañ uThā jald uThā pā-e-muqaddar se jabīñ<br><br>

maiñ bhī rukne kā nahīñ waqt bhī rukne kā nahīñ<br>
laḌkhaḌā.egī kahāñ tak ki sambhalnā hai tujhe<br><br>

uTh mirī jaan mire saath hī chalnā hai tujhe<br>

        

    </p>
</div>
  
    <div class="poet-name"><p>Kaifi Azmi</p></div>


    <footer>
        <div class="footer-container">
            <div class="footer-logo">
                <a href="index.html"><img src="/LafsImages/6.png" alt="Lafs Logo"></a>
            </div>
            <p class="copyright">© 2025 Lafs. All rights reserved.</p>
        </div>
    </footer>
</main>
</body>
